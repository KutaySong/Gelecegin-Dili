# GELECEĞİN DİLİ :: = KISIM 4 =

*26 NİSAN 2020*
## ADALET MÜLKÜN TEMELİ İSE, BİRLEŞİK ZEKÂ AKLIN TEMELİ

İlk insan belli bir toprak parçasını çevirip "Burası benim" dediğinde diğer insanlar belki ilk başta "hadi ordan" dedi. Yine de ne olur ne olmaz diye bir arazi de kendisine çevirmeyi seçti. Sonra bu oyun bir köşe kapmaca oyunu gibi tüm insanlara sirayet etti. Bugün de devam ediyor. 

Mülkiyet nedir bilmeyen barış içinde yaşayan yerlilerin bugünkü torunları bile, mülteci olarak bir ülkeye sığındıklarında ilk elde etmeye çalıştıkları taşınabilir veya taşınamaz mülkiyetler oluyor. Türlü propaganda ve misyonerlik numarası ile topraklarından ve sahillerinden edilen yerliler, o topraklardaki Gıda Şirketlerine ırgat veya o sahillerdeki Otellere bulaşıkçı garson olarak girip karnını doyurduktan sonra yine mülkiyet sevdasının peşine düşüyor. Sadece bununla da kalmıyor insanın mülkiyet macerası. Sanayi devrimi ile icat patentlerinin mülkiyeti, genetik devrimi ile tohumların ve canlıların protein dizilim bilgileri bile özel mülkiyet altına alınabiliyor. Bütün insanlık aynı oyunu oynuyor, ölene kadar biriktiriyor, köşe kapmaca gibi, çoğu kez de sefasını süremeden veya adamakıllı bir işe yaradığını göremeden ölüp **miras** olarak bırakıveriyor. Miras mülkler parçalanıyor kapışılıyor ve yeni kuşakların aynı oyunu tekrar oynaması şeklinde devam ediyor. Durumdan aldığı şekilden birçok kişi rahatsız.

Mülk sahipleri de rahatsız, mülksüz olanlar da. İlk insanı toprak parçasını çevirmeye iten anksiyete'nin belki de haklı bir sebebi vardı. Kendi çabası ile kurduğu bağı talan eden, meyve ağaçlarının daha fidanken dallarını kıran, kırdığını iyileştirmeyen attığını temizlemeyen sorumsuz insanlardan ve çocuklarından belki de canına **tak** etmiş, yaka silkmişti. Bugün bu endişe inanılmaz boyutlara tırmanmış durumda. İnsanların hayatlarındaki temel stres faktörlerinden birisi yatırımlarını zarar etmeden kaygan zeminde tutabilmek haline gelmiş. Fikir hak ve hürriyetleri ise gelişen teknoloji ile çok kolay kopyalanabilir, şifrelenebilir ve çoğaltılabilir halde. O fikre, hünere ve el işçiliğine ayrılacak zaman ve emeğin yitirileceği korku ve endişesi ile birçok insan çalışmaktan, üretmekten korkar çekinir hale gelmiş. 

Bu mülk kapışma oyununun kendiliğinden sonlanacağını beklemek pek bir iyi niyetlilik olur. İnsanlığı böyle keyifli ve sanal bir oyundan vazgeçirmek kolay değil. Göz göre göre şehir insanının hayatının "hiç" mertebesine indirilmesi, şirketlerin kârlılığı ve büyümeyi her türlü etik kaidenin önüne koyması, devletlerin ve insan öldürme yetkisine de sahip askeriye ve savunmanın da mülk edinme yarışına girip gırtlağına kadar silahlanması, doğanın ve çeşitli canlılığın, kültürlerin katledilmesi, çocukların yeni dünya'ya hem ruhsal hem fiziksel olarak sağlıksız doğması ve kültürel erozyona uğrayarak yetişmesi . . . hiçbiri adaletsizliklerine gün be gün şahit olsa da insanı, hele biraz da güç kazanınca, bu oyunu yine de oynamaktan **men** edemedi.

  -1-

Peki ne öneriyoruz. İnsanlığa daha keyifli bir oyun öneriyoruz sadece. Özel mülkiyetten daha keyifli bir oyun olabilir mi? Eğer olmasa idi, paranızı verip karşılığında hiçbir şey satın alamazdınız. Yani kuramsal olarak bu mümkün. Peki insanları para harcamaya iten temel dürtü ne olmalı? Bugün insanlar para harcamaya reklamlar ile teşvik edilmekte ve basılan kağıtlar veya bilgisayar ekranında türetilen rakamlarla insanlara borç verilmekte ve bu borcuna sadık olması beklenmekte. Eğer borcunu ödemezse, önce işini sonra sağlık güvencesini kaybetmekle dahası hapise atılmakla ve en kötüsü evsiz olmakla korkutulmakta. Bu pek albenisi olan bir oyun gibi gelmiyor, yine de yeterli derece reklam yapılarak ve özendirilerek insanlar bu oyuna devam ediyorlar. Aynı kazinolarda oynanan üç limonu yanyana getirmeye çalıştığınız yüz-yıllık makineler gibi, insan da zihnini biraz daha karmaşık ama daha verimli olabilecek oyunlara vermekten imtina ediyor.

Sadece fantezi oyunlarına, bilgisayar oyunlarına ayırdığınız parada değil, karnınızı doyurmak için alacağınız fasülyenin markasını seçerken de bir başka oyunu oynuyorsunuz aslında. Hatta paranızı arttırmak için yapacağınız yatırımları seçmekte bile *bir başka oyunu* yeğliyorsunuz. Örneğin kendimize soralım 8 milyar, 10 milyardan kıymetli olabilir mi? Şaşırtıcı bir cevap ama olabilir: Doğru yatırım yapılmış bir 8 milyar 20 milyar getirebilir. Ama yanlış yatırım yapılmış veya geri ödeyemeyecek birine borç verilmiş bir 10 milyar belki hiç para kazandırmayacaktır. Yani para gibi matematiksel temele yaslı bir mülkiyet aracının bile yanılması mümkün. Demek ki işin içinde bir çok parametre var. Bunu ***tek-değere*** hapsetmeye çalışmak çelişkili sonuçlar doğuruyor. Bu parametrelerle oynamanın daha kolay, daha tutarlı ve daha verimli olacağı küresel ölçekte bir oyun, olsa olsa Birleşik Zeka olacaktır.

Peki ne vaad edebilir? "Adalet mülkün temelidir" - Mustafa Kemal'in sözünü inceleyelim. Adaletsizliğin kol gezdiği bir yerde, bir toprak parçasını çevirip "Burası Benim" demenin veya parasını verip satın almanın bir anlamı var mıdır? Dağdan gelen bağdakini kovabilir her an, öyle değil mi. Savaşlar kaybedildiğinde, düşmanın ilk bombaladığı veya kayıtları yakıp yok ettiği yer tapu kadastro kayıtları olmaktadır. Yenilen devletin meta bölüştürmesi yeni gelen devlet için pek de bir önem taşımamaktadır. Buna ganimet stratejisi diyebiliriz. Günümüzde ise savaşlar sanal olduğu gibi, ganimet toplama da olabildiğince sanallaşmıştır. Bunun büyük bir sebebi kazanan tarafın birincil kazanmak istediği şeyin bilgi olmasıdır. Yendiğiniz insanlardan bilgileri ürkütmeden nasıl alabilirsiniz? Tapu ve mülkiyet haklarını yok edip askerlerinize ve kolonistlerinize dağıtmak eski fiziksel savaşların bir özelliği idiyse, yeni yöntem kaybeden halka **kredi** (borç) verip bu borcu nasıl harcadıklarını dikkatlice izlemek olacaktır. Gizli mülkiyetler bu şekilde kolayca deşifre edilebilmektedir. 

  -2-

Neticede mülkiyet sanal, insan imalatı birşeydir. Bilgiye dayalı bir mülkiyet, sahibinin ölümü ile sonsuza dek yitirilebilir. Oysa bunun yerine mağlup devletin halkı kademe kademe fakirleştirilirse, kendi hayatlarını veya çocuklarının geçimini sağlayabilmek için para edebilecek herşeylerini birbir ortaya sereceklerdir. Günümüzde insanın içtiği su, teneffüs ettiği egzos gazsız hava ve havalandırma sistemleri dahi mülkiyete dahildir. Sadece geçmiş birikimleri değil, gelecekleri de ipotek altına alınabilmektedir. Gördüğümüz gibi mülkiyetin varlığı ne tür adaletsizliklere yol açabilmektedir. Oysa tam tersi olması gerekmiyor muydu? Toprağını çevreleyen ilk insanın endişesi bugünün toplumununda azalacağı yerde kat ve kat artmamış mıdır?

Bu adaleti sağlamanın yolu 20. yüzyıla kadar insan zekâsı sayılıyordu. Neticede insanların ruhiyatları ve duygusal eğilimleri ile bugünkü kadar oynanmamıştı ve insanların içsel bir sağduyuya sahip oldukları varsayılıyordu. O dönem filozofları bile, daha sezgisel daha ruhani (yani metafizik) bir yaklaşım benimsiyorlardı. Herşeyin metalaşıp materyalistleştiği bu yüzyılda ise adalet temelinin kaybedilmesi bizi çok uzun sürecek bir kardeş savaşına mahkum edebilir. Bu belki de barbarlığa ve doğaya yeniden dönüş demektir. Çok sancılı bir süreç olacaktır. Öyleyse bu adaleti sağlayabilmek için önce zihin sağlığımızı koruma altına almalıyız. Bunun da önemli bir yolu zihnin ve bilincin çalışma yasalarını keşfetmekten geçiyor. Keşfettikçe göreceğiz ki, insan beynindeki 300 milyar nöronun birbirlerinin gırtlağını sıkmadan birbirlerini kendi iradelerine zorladıkları oyun bugünkü insanlar arasında da pek tabi oynanabilir. Hem daha **eğlenceli** hem daha **barışçıl**dır. Gereken teknoloji perdesi artık imkansız değil, hatta teknolojinin ivmesi ile hayal edersek kaçınılmaz da. Tek gereken bu enerjiyi nereye yönelteceğimizi iyi seçmek.

Gerçi yarın birgün zihnin çalışma yasaları da patent altına alınmaya kalkışılırsa şaşırmam. İnsanların kuşaklardır oynadığı yegane oyun budur: ***Mülkleştirmek***. Sonar ile yön bulmak, mağaralarda binler halinde yaşayabilmek yarasaların doğal seleksiyon tarafından şekillendirmiş yeteneği ise, insan yeteneği de son bir kaç binyıldır *zenginleşmek* çabası olmuştur. Önceki dönemde Tarım ve Din, sonraki dönemde Sanayileşme ve Bilim bu amaca hizmet eden birer gereç olabilmişlerdir sadece. Lakin bu köşe kapmaca oyununun sonlarına gelindiği ve bizi gelecekte karanlık günlerin beklediği açıktır. Bu hem yönetici güçler hem yönetilenler için çıkmaz sokak olacaktır. Çünkü aynı vahşi oyunu oynayan bir avuç kendini elit ilan etmiş zümre değil, milyarlar vardır bugün dünyada. Belli bir yüzdeyi tolere etmek toplum için kolay olsa da, yamyamlaşmış barbarlaşmış ve insanlıktan uzaklaşmış büyük bir güruhun sade mülk peşinde koşması yarın birgün herkesin başına çorap örer. Peki artan insan nüfusuna karşın azalan insanlık değerlerinin çizdiği karanlık tablo nasıl geri çevirilebilir? Zannederim insanları bu kumarhane batak oyunundan vazgeçirebilmenin tek yolu önüne konacak bir başka oyundur.

  -3-

Bir bebekten cep telefonunuzu almaya çalıştığınızı düşünün. Bunu zorla yaparsanız ağlayacaktır ve bu başınıza başka çoraplar örülmesine sebep olabilir. Ama eğer daha ışıltılı daha çok ses çıkaran bir oyuncak icat ederseniz ve önce siz bu oyuncakla oynamaya başlarsanız, bebek rehin aldığınız telefonu bırakıp elinizdeki oyuncağa hamle eder. Bu da sizi çok kritik olan zamanı kazandırır. Peki aynı oyun 8 milyar insan için yapılabilir mi, hem de özel mülkiyetlerinin 90%'ına nüfusun 10%'u, 40%'ına nüfusun 1%'i sahipse. Bu adaletsiz dağılımın alt gelir grupları için de kamçılayıcı bir etkisi olacak. Örneğin elinden telefonumuzu almaya çalıştığımız bebeğim karşısında kendi akıllı telefonu ile oynayan abisinin olduğu durumu düşünelim. Bu durumda oyuncakla kandırma imkanımız daha da zordur. Önce abisini odadan çıkarmamız gerekebilir. 

Peki bir insan nasıl bir oyun oynar da özel mülkiyete veya devlet mülkiyetine ihtiyaç duymaz. Bugüne kadar ki din ve devlet ideolojilerinin eline yüzüne bulaştırdığı örnekleri incelemektense, çalışırlığı ispatlanmış iki örneğini incelemek istiyorum, birincisi insan beynindeki nöronların davranışları, ikincisi sokakta oynayan çocukların davranışları. Biz erişkinler olarak ikisinden de büyük olduğumuz için onlardan daha yetenekli olduğumuz yanılgısına düşebiliriz. Oysa zeka ve öğrenme becerimiz asla bir çocuğunki kadar sivri ve verimli olamayacağı gibi, birlikte iş çıkarabilme yani koordinasyon yeteneğimiz de asla nöronlarımız kadar yetkin olamayacaktır. 

Düşünürseniz ne çocuklar ne nöronlar kendi aralarında paraya ihtiyaç duymazlar. Aynı para gibi başka soyut iletişim biçimleri keşfetmişlerdir. Bu iletişimin temelinde kendi iradesini karşı tarafa geçirebilmek yatar.

Peki para olmadan modern insan diğer insanlar üzerinde iktidarını nasıl sağlar? Örneğin kafama takacağım teknolojik bir şapka olsun. Bu şapka ile insanların isteğimi yerine getirmesini sağlayabilseydim paraya ne diye ihtiyaç duyacaktım. Bakkal istediğim ürünü bana verirdi karşılığında para istemeden. Sevgilim benimle dünya turuna kolayca gelirdi, hem de nişan nikah gibi kendisini garanti altına alacağı (benim de zapturapt altında alınmam demek olan) resmi belgelere imza atmamı istemeden. İşyerindeki arkadaşlarım projelerini zamanında hevesle teslim ederlerdi hem de maaş baklemeden. Ütopik geliyor değil mi? Ama eğer bu kişilerde de aynı şapkadan olduğunu farz edelim. Daha önceden de bana böyle karşılıksız birşeyler verdiklerinde bunun karşılığını öyle veya böyle muhakkak aldıklarını hatırlatan bir şapka. Sorgulanabilir, geçmişin dökümünü hassas neden-sonuç dökümleri ile verebilen bir şapka. Onları zorlamayan, kandırmayan, güven veren bir şapka. Eğer gerçek olsaydı bu ütopya'nın gerçek olmaması için bir sebep yok. Bu durumda paraya da gerek yok, toprağımızın çevresini çevirmeye de. Tek gereken sağlam bir teknolojik yeterlilik ve teknolojik hafıza, ki bunlara da bugün aslında sahibiz, sadece bu amaç için kullanmıyoruz. Binlerce yıldan gelen tecrübemizden güçlü bir tedbir duygusunun kıskacı altındayız. Lakin elimizdeki matematik buna izin verebilir. Dikkatli ve üzerine düşülmüş bir çalışma ile. Bunun detaylarına birazdan düşeceğim.

Şimdi de sokakta oyun oynamak için para bekleyen bir çocuğu düşünelim. Sıkılacaktır kuşkusuz. Hiçbir zaman da arzu ettiği paraya kavuşamayacaktır, ona kim para verir? Ama bedavadan oyuna katılsa bunun sonunda kazanacakları güzel anlar ve anılar belki o paraya değişmeyeceği nitelikte olacaktır. Şimdi gelin nöronlardan başlayarak böyle basit bir oyun hangi kurallar temeline inşa edilebilir, hangi iletişim tavır ve yöntemleri ile ilerleyebilir bir inceleyelim.

  -4-

Bir kere elinizde güçlü bir simülasyon yazılımı olduğunu ve zamanı dilediğinizce hızlandırabildiğinizi varsayalım. Bir adaya 10 kişi koyuyorsunuz ve simülasyonu 100 kere baştan çalıştırıyorsunuz. Deterministik olmadığı için farklı sonuçlar elde ediyorsunuz.

Mesela simülasyonların 64'ünde 10 kişiden en kaslı, fiziksel gücü yerinde biraz da vahşi olan Hegel'in adada kendini kral ilan ettiğini görüyorsunuz. Onun krallığı altında diğer 8 kişi mutsuz. Hatta sorun çıkarabilecek 2 tanesini Hegel öldürmüş. 64 koşunun 32'sinde bu 2 kişi ölüyor. Diğer 32'sinde de biri ölüyor. Bu 64 koşunun dışındaki 32 koşuda ise bu ölecek olan 2 kişi mutsuzlardan birini daha kendilerine dahil edip bir koalisyon kuruyorlar ve tuzak kurarak Hegel'i öldürüyorlar veya sakat bırakıyorlar. 100 koşunun sadece 4'ünde 10 kişinin onu da yaşıyor. Bu sefer Hegel'in diş bilediği 2 kişi değil de başka 4 kişi bir koalisyon kurmuş, hem Hegel'i hem onun düşmanlarına iyi kötü bazı görev ve pozisyonlar vermişler. 

Siz olsanı *hangi senaryonun* gerçek olmasını isterdiniz?

Eğer bir Birleşik Zekâ mevcut değilse 64% ile Hegel'in tiranlığı kaçınılmaz olacaktır. Bu doğanın yasasıdır. Gerçi doğaya haksızlık etmeyelim, insanın kurduğu "altta kalanın canı çıksın" düzenleri doğadaki asalakların kurduğu vahşiliklerin bile fersah fersah ötesine geçebilmiştir. Lakin beni heyecanlandıran işte oradaki 4%'lük olasılık. Bu 4%'ü doğaya veya şansa bırakmak yerine nasıl yapabilir de "en olası sonuç" haline çevirebiliriz?

Bir sonraki bölümde beynimizin 1,5 litrelik hacimle kendisinden katrilyonlarca kat geniş ve girift evrenle ilgili kurduğu mantık ve neden-sonuç ilişkilerinin de bu benzeri 4%'lerin keşfi ve genelleştirilmesi olduğunu göreceğiz. İyi niyet ve zorlama çözümler yerine elimizdeki 4%'leri verimli kullanarak 4%'lerin önünü açmanın 4%'leri çoğunluk haline getirmenin imkanlı olup olmadığını tartışacağız. Zaman boyutunda azınlık olan bu sonucun, daha çok insanın sağlığı mutluluğu (ve hayatta kalması açısından) farklı bir boyutta incelendiğinde zirveye oynadığını gördük. Matematiğin en güzel yanı yeniden tanımlanıp yeniden yaratılabilmesidir. Bunu hangi eksende yapacağınız ise insani yargılarınızla sıkı sıkıya ilişki içerisindedir.

  -5-