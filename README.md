# GELECEĞİN DİLİ ::

## ÖNSÖZ                                                        - 20 Nisan 2020 -

Zihnimdeki dağınık düşünceleri iki konu başlığında toparlamaya çalışacağım bu çalışmanın, halka açık ve anlaşılabilir olması ilk ve temel arzum. 

Konulardan birincisi ***yapay zeka'ya*** alternatif ve hatta rakip geliştirilebilecek olan bir bilişim teknoloji altyapısından bahsetmek. Ben bu kavrama Türkçe bir isimlendirme olarak (BiZ kısaltması ile) **Birleşik Zeka** ismini koydum. *Yapay* kelimesi bana zaten oldum olası itici gelmiştir. İşlev olarak da insan-mış gibi yapan, yapay bir taklit mekanizması geliştirilmekte ve son yıllarda alabildiğine bu alan hızlanmakta ve genişlemektedir. Birleşik Zeka ise bu taklitçilik-anlayış skalasının diğer ucunda yer almaktadır. Taklit yerine zekâ'nın birleştirilebilir olup olmadığı ve bunun matematiksel temelleri üzerinde duracağım. Önerilerimi elimden geldiğince okuyucunun zihninde bir simülasyon gibi canlandırmaya çalışacak, yeri geldikçe matematiğinden ve programlanabilirliğinden de bahsedeceğim.

İkinci konu ise ruhbilimsel bir altyapıda Manyak'lığı incelemek. Kendi tezim her insanda bir **Kendini Kandırma Mekanizması** bulunduğu ve bunun bozulmasının yol açabileceği iki uç. Kaba bir istatistikle insanların %1'inin manyak (bipolar) olduğunu, bu 1%'in 1%'inin ise İnsanlık Tarihi'ndeki en çok iz bırakan kişilikler olduğunu öne süreceğim. Dahası kendimizi ve toplumuuzu bu ***1%'in 1%'i*** için nasıl şekillendirmemiz gerektiğini sebepleri ve sonuçları ile irdeleyeceğim. Başarılara imza atan toplumlar ne yapıyordu, toplum içindeki uyumsuz olanlara yaklaşımları neydi kritik soru. Ayrıca toplumdaki eğitim ve kültür de diğer kritik bileşenler. Hepimizin genetik yapısında mevcut bulup da 99%'da uykuda olmayı seçen bu genetik yatkınlığın eksileri kadar, düzgün odaklanabildiğinde birçok artısının  da olabileceğini vurgulamak ve bu farklılığın mekanizmasının genel resmini çizmek istiyorum.

Yazılarım birbirinden bağımsız okunabileceği gibi, ileride bir kitap çalışmasında toplayabilirsem bir bütün olarak da okunabilir. Bir kısmı okurken diğer bir kısımda bahsettiğim bir kavram çıkabilir. Tekrara düşerek okuyucuyu sıkmamak adına, elimden geldiğince bir sıra ile yazmaya çalışacağım. 

Umarım sizler için faydalı olur, **Ufunuzu ve Zihninizi Açması** dileklerimle ..

    -0-