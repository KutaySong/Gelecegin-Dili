# GELECEĞİN DİLİ ::                                               - 4 Nisan 2020 -

## Neden yeni bir dil zorunludur?
Her konuşmanın her paragrafında, her paragrafın her cümlesinde konuşmacı dinleyicileri ile bir ön-anlaşma yapar. Önce dinleyici ile ortak fikirlerini sıralar ki söyleyeceklerini bu zemin üzerine bina edebilsin. O zemin üzerine dinleyiciden farklılaştığı veya daha derinleştiği konuları sermeye açmaya çalışır. Burada ilk kurulan zemin önemlidir. En kati kelimelerin anlamı bile dinleyiciden dinleyiciye değişebilmektedir. Örneğin bir "elma" dediğimde kiminin aklında kırmızı, dolgun ve tatlı bir elma canlanırken, kimisinde sarı mide asidini giderici, kiminde de yeşil ekşi bir elma canlanabilir. Dahası bu elmayı düşünen insan, o elma ile ilgili geçmiş anılarının bilinçaltında canlanmasına da engel olamaz. Bazısı gençliğinde sevgilisi ile beraber yediği bir sulu elmayı zihnine getirirken, kimisi de dün kaçırdığı ara öğünü canlandırabilir şuur altında. Ki Elma gibi basit bir kavramda bile bunca anlam ayrılığı oluşuyorsa Vatan, Tanrı, Başarı gibi soyut kelimelerin ve fiillerin anlamı kim bilir nerelere çekilir binlerce kişiden oluşan bir dinleyici kitlesinde.

Bu anlam dağılmasını önleminin çeşitli yolları önerilebilir. Birincisi robot gibi her kelimenin tek anlama geldiği zihinler şartlamaktır. Bilgisayar gibi çalışan, yan ve alt anlamlar türetmeyen (veya türetemeyen) dil ve komutlar bazı amaçlar açısından arzu edilebilir. Örneğin seri üretim fabrikasında veya askerlikte acil kararlar verilirken böyle bir ortak dil terminolojisi oluşturmada fayda bulunabilir. Lakin daha soyut düşünce açısından yaklaşıldığında, bu kitapta tam tersi yönde nasıl çabalar sergilenebileceği anlatılacak. 

Darwin'in dikkatini çeken nokta şuydu: "Varyasyon gürültü değidir". Bir insanın bir başka insana benzememesi tarih boyu çok etkileyici bir argüman oluşturmuştur. Buna getirilen yorumlardan birisi çoğu kez üstün bir sanatçının bir eserinde bir başka eserini taklit etmemesi şeklindeki yaratılışçı bakış açısıdır. Oysa Darwin'in fark ettiği bu birbirine benzemezliğin bir de "işlevi" olabileceğiydi. Örneğin kimimiz uzun kimimiz kısa olursa, sadece orta-boyluları öldüren bir felaketten sağ salim çıkacak bir azınlığımız olabilecektir. Ama hepimiz aynı boyda olursak toptan göçeriz. Veya göz rengi, IQ yüzdesi gibi farklılıklar bile avantaj yerine dezavantaj sayılabilecek durumlarda kendini bulabilirler. Bu sebeple hayatta kalım açısından bazen çirkin olmak bazen aptal olmak (bazense ikisi birden) bir artı değer yaratabilir.

Dillerin evriminde de neticede kullandığımız seslerden oluşmuş soyut kavramların her dimağda her zihinde birbirinden farklı süreçler ve anlamlar tetikleyebilmesi belki bir "işlev" sebebiyledir. İşte bu kitapta gelecekte bu işlevin peşine nasıl düşülebileceği ve geleceğin dilinin özellikleri, ayrıca kendi iç sorunlarıyla baş etme mekanizmaları irdelenecektir.

![Alt Text](resimler/resim3.jpg?raw=true "EkranKesiti")

    -1-

## İyi bir hatip nasıl olmalıdır?
Günümüzde ve bugüne kadar zihinlerini kullanmış, gırtlaklarından bolca ses çıkarmış ortak insanlık atalarımızı düşündüğümüzde, kendini dinletebilen iyi bir hatipte olması gereken özellikleri çıkarımsayabiliriz. Bir kere iyi bir hatip boş laf üreterek dinleyicilerini oyalayan, eğleyen, uyku bastıran ve yuvarlak kelimeler ve ifadeler kullanan bir ninnici olamaz. Söyleyeceği şeyler gerçeklere dokunan ve soyut veya somut bir değişimi hedef almalıdır. Bunu gerçekleştirebilmek için de dinleyicilerinin zihninde belki daha önce oluşmamış olasılıkları cereyan ettirmeli ve dinleyenleri bu ihtimali düşünmeye kışkırtmalıdır. Bu senaryoyu kişilerin zihninde oluşturabilmek içinse önce ortak bilgi birikiminden, dilin inceliklerinden , ortak kültürün kapsayıcılığından yani herkesin bilip anlayacağı şeylerden yola çıkmak gerekir.

Aslında bu büyük bir zaman kaybıdır, ve hatibin her seferinde tekrar zaman kaybetmesine sebep olmaktadır. Lakin bodozlama şekilde konuya giren, son söylemesi gereken cümleyi ilk başta söyleyen, yıldırımları üzerine çeken konuşmacının istediği değişimi karşı tarafa iletmesi, kalabalığın içindeki ufak bir azınlığa dahi ulaşabilmesi hayli güçtür.

Aynştayn'ın dediği gibi "bir problemi çözmek için 1 saatim varsa 55 dakikasını problemi anlamaya, 5 dakikasını da çözümleri düşünmeye harcarım" stratejisi, fikrini karşı tarafa başarılı şekilde iletmeye çalışan bir iletişimci için de işe yarar. Öncelikle kullanacağı kavramları tanımlama zahmetine girerek temeli inşa edebilir. Sonra bu temel üzerinde bir tiyatro yönetmeni gibi sahneyi oluşturur ve aralarında etkileşim olacak oyuncuları sahneye sürer. Ve eğer sonunda bu oyuncuların birbirleri ile girebilecekleri olay örgüsünü başarılı şekilde aktarabilirse gerisini kullanıcının hayalgücüne bırakmakta beis görmez. 

Böyle yaparak aslında vaktin çoğunu sorunu betimlemeye ayırmış, vakit kaldıysa da kendi hayal edebildiği çözüm yöntemini izleyen dinleyicileri ile paylaşmış olur. İsterse görseller kullansın, isterse yazsın çizsin, isterse formülleri ve formüllerin bilgisayar koşumlarını kullansın, tüm bunlar birer gereçtir. Hedef ise karşısındaki insana tahayyülünü iletebilmektir. Üstelik karşısındakinin de kendini aynı kendi istediği gibi anlamasına gerek yoktur. Darwin'in dediği gibi "Varyasyon gürültü değildir". Farklı anlaşılsa bile belki bu farklılıktan yeni bir bakışaçısı, yeni bir çözüm ihtimali doğabilir.

![Alt Text](resimler/resim2.jpeg?raw=true "EkranKesiti")

    -2-

## Bu dil nasıl olmalıdır?



    -3-
    -4-
    -5-
    -6-
  18 Nisan 2020 ::
# KÖN KİTABI - Chapter 2 - DOKUZLANMAK

Aklınıza büyük bir "9" getirin. Şimdi bunun kuyruğundan elimizi kaldırmadan çizmeye başlayalım. Sola doğru kavislenip spiral yaparak bir noktada kendimizle kesişeceğiz, o kesiştiğimiz noktada da durmayarak önceden çizdiğimiz yuvarlağın üzerinde hareket etmeye devam edelim. Belki 5 tur belki 10 tur çizelim. Sonuçta ne elde ettik: silik bir kuyruğu olan ve kalınca bir çemberi olan bir dokuz. Bu bir spiral değil, bu tam anlamıyla bir çember de sayılmaz. 

Kağıdın üzerinde kalemi sürekli kaydırarak elde ettiğimiz 9 şeklini az sayıda kön kullanarak da elde edebiliriz. Kön derken nöron'u Türkçeleştirmek istiyorum. Mesela 20 tane kön'ününüz olsun ve bunlar birbirine rastgele bağlı olsun. Eğer hiçbiri dışarıda kalmayacak şekilde birebir bağlı olsalardı ilingesel (topolojik) bir çember oluşturduklarını düşünebilirdik. Bu dizilimde kulaktan kulağa oynamaya kalkacak olsalardı koca bir "0" oluşurdu ve herkes er geç kendi sesini duyardı. Ama rasgele bağladığımızda ve rasgele birisini uyardığımızda elde edeceğimiz büyük ihtimal bir "9" olacaktır.

Rasgeleliği biraz daha açalım. 20 kön'den herbirinin geri kalan 19 kön'den birine göndermeç (akson) uzattığını varsayalım. Bir kön birden fazla könden göndermeç alabilir, ama kendisi bir tane kön'ün almacını seçer olsun. Bu ne demek sizin kulağınıza kim fısıldarsa fısıldasın, sizin bunu fısıldayacağınız kulağın belli olması demek. Bu durumda sinyali üreten kön'ün tekrarlarının (yankılarının) kendisine ulaşacağı garanti değildir. Muhtemelen içeride bir halkada hapis olacaktır. Bu halka işte "9"un çembersel olan kısmı.

Ayrıyeten sinyal halkaya hapsolduktan sonra da ilerlemeye devam edecektir. Bu eski tip dönmeli saatler gibi kısıtlı bir ilerlemedir. Lakin halka'daki könlerin belli bir iç düzene ulaşabilmeleri için onlara süre kazandırabilir. Beyinde bazı süreçler yavaş gerçekleşir. Her kön bulunduğu "9" halkasındaki kararlı durumuna hemen razı gelmek istemeyebilir. Er geç bu halka bozulacaktır. Günlük hayatta bu bozulmaya unutma, dikkati dağılma diyebiliyoruz. Ama belli bir süre ile bu halkanın korunması yani içinde sinyalin tekrar tekrar dönmesi önemlidir. Bu kısıtlı süre zarfında sadece etkilenen halka burası olmaz. Başka halkalar da etkilenir. Zaten birleşik zeka bu halkalar arasındaki etkileşimlerdir. İniş çıkışlar, kurulumlar ve bozulumlardır.


    -1-

18 Nisan 2020 ::
# YAK KİTABI - Chapter 2 - KENDİNİ KANDIRMA MEKANİZMASININ BOZULABİLİRLİĞİ

Tıp konusundaki en büyük keşifler genelde hastalık durumlarında gözlenmektedir. Çalışan bir sistemin iç değişirlerini tahlil etmek zordur. Ama çalışmayan bir sistem tersine mühendislik için ideal ortamdır. Örneğin beynine kurşun girmiş birisi hafıza kurmak konusunda zorlanıyorsa, kurşunun beyinde parçaladığı kısım ile bu işlev arasında bir sebep-sonuç ilişkisi kurmak çok daha kolaydır. 

Peki bir yüzü manyaklık bir yüzü çöküntü (depresyon) olan toplumun 1%'ini direk 20%'sini de eser formda veya dolaylı olarak etkileyen hastalığın sebebi beyinde hangi kısmın işlevini yerine getirememesidir?

Bu sorunun fiziksel kıstırılabilir bir cevabı yok. Bipolar hastalarının genel olarak tüm sinapslara yansıyan etkileri olduğu için belli bir merkezi (lokusu) olmadığını düşünenler olduğu gibi,  beynin iç bölgesindeki (limbik sistem) hipokampüs, hipotalamus veya beynin yan bölgesindeki (temporal lob) kısımların kritik rol oynadığını düşünenler de vardır. Ben kendimize genel bir çerçeve çizebilmek adına soyut bir tabirle bu kısmı "Kendini Kandırma Mekanizması" olarak adlandıracağım.

Peki sağlıklı bir insanda ne işe yarar bu kendini kandırma mekanizması? Ünlü bir düşünürün dediği gibi, "Hayat Yoksunluktur" (Buda: "Life is Suffering). Hayatta hemen bugün bir müjdeli haber alabileceğiniz gibi, çok kötü bir haber alabilecek olmanızın da ihtimali vardır. Tüm ruhiyatınızı derinden sarsabilecek böyle bir haber karşısında kapıp koyvermemek için ne yapabilirsiniz? Gündelik hayatta insan beyninin kendisini teselli mahiyetinde belli bir dozda damlattığı bir "organik" kendi üretimi olan bir uyuşturucu olduğunu varsayacağım.

Bunun kimyasal içeriği konusunda spekülasyon yapmayacağım. Amerika yerlilerinin DMT dediği, Mevlana'nın ökseotu içmek ile tabir ettiği bu kimyasalın ne olduğu benim uyandırmaya çalıştığım kurgu için şu anda önemsiz. Bunu seratonin, dopamin, endorfin, oksitosin gibi bir sinirler arası kimyasal (nörotransmitter) olduğunu düşünmek şimdilik yeterli. Önemli nokta bunun günde ne kadar damlatılacağına karar vermek.

Kuşkusuz beyinde bu kararı veren bir kısım mevcut. Fiziksel olarak bir merkeze toplanmış da olabilir veya beyin geneline dağılmış bir işlevde de olabilir. Eğer üretim sahipse bu "vana"nın vereceği karar ne kadarını bugün kullanıp ne kadarını geleceğe saklamak olduğudur. Tabi ki birçok faktör bu kararı etkiler. Bir kere bu kimyasalın üretimi bazı mevsimlerde veya günün bazı saatlerinde artabilir. Böyle zamanlarda daha sık salgılanmasında sıkıntı görülmez. Hatta bilakis istenen bir durumdur. Örneğin bahar ayları aşık olabilmek için güzel zamanlardır. Aşık olmak da üreyebilmek, zürriyeti devam ettirmek ve genlerini bir sonraki nesile geçirebilmek için gereklidir. Lakin bu sistemin tutarlı olması gerekmektedir.

İşte bir vana diyerek somutlaştırmaya çalıştığım bu karmaşık sistem de insanda bozulabilmektedir. Bozulduğunda ne olmaktadır peki, bunu bir sonraki bölümde ele alacağım. Ama şunu söyleyeyim, vananın bozulmasının sebep olabileceği en az üç tip farklılık vardır. Birincisi insanın kendini kandırmakta daha mahir olmasıdır. Zaten hastalığın en dikkat çekici tarafı budur. Manyak diye tabir edilen bu kısım da insan adeta başkalaşmaktadır. Bir başka sonucu insanın kendini kandıramamasıdır. Çevresindeki tüm insanların kendilerini kandırmak için kullandığı reçetelere bile biçar kalınır. Üçüncü sonuç ise bu kandırma mekanizmasındaki gelgitlerdir. Sistem nasıl başedebileceğinden hepten yetersiz kalırsa günlük, hatta saatlik değişimler bile görülenilmektedir.

    -2-
    -3-
    -4-
    -5-
    -6-
    -7-
    -8-