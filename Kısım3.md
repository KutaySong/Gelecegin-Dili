# GELECEĞİN DİLİ ::   KISIM 3                                            

## BİLGİ SAKLAMAK                                                 - 20 NİSAN 2020

Gelecekte gücü elinde bulunduranların teknik bilgilerini saklamak gibi bir huyları olacak mı?

Bunu bir matematik sorusuna çevirelim. Elinizin altında 10 tane aday olsun ve Voltran'da yerleştirebilecek 5 tane pozisyon. Sözgelimi bu pozisyonlar (1) ekip liderliği, (2) saldırı ve (3) savunma komutanlıkları, (4) teknik ve (5) iletişim masaları olsun. Bu 5 konuma 10 tane adayı en başarılı şekilde yerleştirmeniz gerekiyor. Yalnız Voltran'ın içinde bulunduğu şartlar da bu yerleştirimi etkiliyor diyelim. Örneğin lider pozisyonunda başarılı olacak kişi Türk aday iken, Asya'da bu adayın iletişim masasında bulunması daha olumlu sonuçlanıyor. Veya Teknik ekipte genellikle daha başarılı olan Japon adayı, Voltran suda dalgalarla mücadele halindeyse savunma pozisyonuna almak daha mantıklı. İşte elimizde 10 farklı aday, bunların yerleştirileceği 5 farklı konum ve içinde bulunulan değişen durumlar var.

Şimdi bu matematik problemine benzeyen duruma bir de rekabet ve kestirilemezlik ekleyerek gerçek bir birleşik zeka elde etmeyi başarabiliriz. Nasıl olacak: 5 pozisyona kimlerin yerleşeceğine dışarıdan biz karar vermeyeceğiz de bu adaylar karar verecek. Belki de bu kararı verebilmek de ayrı bir hüner olarak değerlendirilmeli. 6. bir konum olarak bile tasavvur edilebilir. Bu nokta kafada farklı bir imgelem yaratmasın diye öncesinde önlemimi almak istiyorum. İnsan olduğumuz için insani düşünüyoruz. Klasik, alışık olduğumuz insan tutumu nasıldır: Bir Lider kendisini diğer 9 adaya bir şekilde saydırır ve 1. konum olan liderlik konumuna oturur diyelim. (İster demokratik olarak ister cebren ve hile ile) Sonra da geri kalan konumlara kendi karar vererek istediği adayları yerleştirir. Çetesini kurduktan sonra geriye kalan 5 kişiye de muhalefet etmek ve şikayet etmek düşer. Sizce bu durum verimli bir durum mudur? Esasında bu sorunun cevabı tümüyle Voltran'ın çıktığı dövüşlerde alacağı sonuçlara bağlıdır. Benim önemini vurgulamak istediğim nokta iyi bir Lider'in her zaman iyi bir Takım Kurucusu olması gerekmemesi. Beylik ve Bilgelik farklı nitelikler olabilir.

Şimdi daha da meşakkatli bir noktaya geliyoruz, bilgi saklama mevzusuna. Demin *suda verilen savaşta Japon adayı Savunma konumuna yerleştirmek daha mantıklı olacaktır* demiştik. Peki ama ya bu bilgiye haiz olan aday bu bilgisini paylaşmak istemezse? Savaşın suda olacağını öngörebiliyor ama diğerlerinin göremediği bu gerçeği onlara haber vermekte isteksiz. Belki diğerlerinin bihaber olması kendi desteklediği liderin birinci olmasına yol açacağı için bilgisini saklamak yönünde adım atacak. Genelde Matematik problemlerinde böyle bencil hesaplarla karşılaşmayız, tüm bilgi herkese açıktır. Birbirini ikna ederek bilgi alabilmek gibi bir durum yoktur. Bunların da hesap edilmesi gerekirse Matematiğin alt kolu olan Olasılık ve Oyun Kuramı'na başvurmak gerekir ki çok daha çetrefil konulardır. 

Voltran'ın suda savaşacağını bilen ama saklayan bir adayın stratejisi şu şekilde olabilir: Öncelikle ses etmeyecek normal bir şekilde takımın kurulmasını bekleyecektir. Kartlar kendi istediği gibi dağıldıktan sonra da Japon'un Savunma konumuna geçmesi için ağırlığını koyacaktır. Bu noktada hâlâ savaşın suda geçeceği kartını masaya açık koymak zorunda değildir. Sadece kendi güven oyunu belirtir. Kendisinin birşey gizlediğinde emin olsalar da diğer adaylar dediğini yapmaktan başka çare bulamayabilir. Belki önceden de takımın tam kurulmasına yakın, böyle bir blöfle ortaya çıkmış, ve sonuçta haklı çıkmıştı. Kendi içinde tutarlı ise bu sindirme strattejisini her seferinde başarı ile uygulayan aday kendini zorla gruba saydırabilir. Tabi takım kurulması yavaşlayacaktır. Tam takım kurulurken son anda bir rötuşun yapılması diğerlerinin bireysel ve ortak planlarını suya düşürecektir. Takımın öfkesini çeken bu durum, bilgisini saklama yetisini öyle böyle kullanmaya kararlı bir adayı yine de caydıramaz. Çünkü o da kendi hesabını yapmıştır. Voltran'ın savaşı kaybetmesini ve parçalanmasını o da istemez ama bu zararın ona yansıması aksi durumdaki yansımadan daha az olacak diye hesap etmiştir. 

    -7-

## NEDEN-SONUÇ BENZETİMİ

İnsan beyni ile ilgili beni şaşırtan bir olay da beyindeki neden-sonuç ilişkisi kurma nöronlarının da tıpkı diğer nöronlar gibi çalışmasını düşünmemdir. Bunu bir örnekle açmak istiyorum. Bir gün orman yürüyüşümden dönüyorum ve sağ tarafıma baktım. Geniş bir inşaat kazısı vardı, arkasında da uzakta apartmanlar, inşaat kazısının kavis yönü soldan sağa yükselir şekildeydi. Sonra kendimi 10 yaşımdaki bir anı ile ilgili fikir mücadelesinde buldum. Ne olduğunu şu anda hatırlamıyorum ama belki de o yaşımda bulunduğum şehrin merkezinde iki ana sokağın birleşim köşesindeki yokuşa kurulmuş pastanede oturup poğaça yerken gireceğim sınavlarla ilgili birşey düşünüyordum. Bu senaryoyu zihnimde canlandırmaya çalışırken kendime *birden* şu kritik soruyu sordum: "**Bu konu benim aklıma nerden geldi**, nerden gelmiş olabilir?"

Aynı soruyu siz de arada kendinize sormalısınız. Meditasyon'un özü budur. Fikirlere bunu sormak daha kolaydır, zor olanı duygulara sorabilmektir. "Şu anda ne hissediyorum?" ve hemen ardından "Neden öfkeliyim" veya "Niye tedirginim" gibi. Cevap bazen çok basit bir stres kaynağı olabilir: "Karnım aç olduğu için, öğün kaçırdığım için tedirginim çünkü kan şekerim düştü" veya "Dün hava kapalıydı bugünse birden bire açtı, bu da bende bir heyecanlanma yaratmış olabilir", "Az önce koyu bir kahve içtiğim ve vücudumdan bolca su atıldığı için" gibi. Birçoğu zaman böyle fiziksel sebeplere bağlı olsa da bazen o gün karşılaştığınız kişilerden, haberlerden ve hatta zihninizde uçuşan fikirlerden etkilenebilir.

Bir süre kafa yorduktan sonra kendi sorumun cevabını buldum , ki gerçekten yorucu bir süreç: bir nevi tersine mühendislik yapıyorsunuz. 10 yaşımda iken hastane lojmanında oturuyorduk. Lojman'ın hemen yanında Karabük Spor Klubü'nün antrenman sahası vardı. Onun da ilerisinde tepelik bir mesire alanı ve ufak villa tipi evler vardı. Zihnim her nasılsa o inşaat alanının oluşturduğu boşluğu, bu bizim lojmanlara göre alçakta kalan yeşil futbol sahasına benzetivermişti. Belki bu anı tek başına zihnimi 10 yaşıma götürmeye yetmeyecekti. Ama ilerideki insanlar ve binalar, hatıramdaki çok uzaktaki insanlar ve villalar ile örtüşmüş, anı daha da güçlenmişti. Belki benim bilincinde olmadığım faktörler de anıyı güçlendirmede rol oynadı. Örneğin güneşin geliş açısı, belki hava durumu. Sonra ormandan yürüyüşten geliyor olmam. Hatırladığım kadarı ile o zamanlar bulunduğumuz konum oldukça ağaçlıktı. Belki havadaki oksijen seviyesi. Bunların hepsi şuuraltımda birleşerek zihnimi o zamana gitmeye ve o zamanı irdelemeye ikna etmiş olmalı.

Üstelik bu benzetim mükemmel olmaktan çok uzak. İnşaat alanı sarı küçük ve kumluydu. Bir futbol antrenman sahasından alabildiğine farklı birşey bu. Uzaktaki insanlar bir kere çok uzaktaydı, ikincisi 4 katlı apartmanlarda değil villa tipi müstakil evlerde oturuyorlardı. Daha küçük detaylarda da çok farklılık var. O kadar farklılık var ki, ben bu benzetmeyi zihnimin yapabilmeine şaşıyorum. Lakin bu bilinçaltında yapılan bir benzetme işlemi. Dolayısı ile üzerinde tam bir hakimiyetim yok. Dahası böyle bir benzetmeden haberim bile yok. Üzerine kafa yorup tersine mühendislik yapabildiğim için bunu keşfedebildim. Bu süreci iyi anlayabilmek bize nöronların örütlenme yapılarını ve içsel dillerini kavramamızda bize ilham verebilir. Aynı zamanda kendi zihnimizin bizden gizli yanına da odaklanabilmiş oluruz. Eskilerin *nazar* dedikleri bu karmaşık sistemi bugün anlayabilecek ve hatta taklit edebilecek teknolojik altyapıya sahibiz.

Mesela gündelik hayatta ne kadar önyargılı olmadığımızı söyleyip duralım, yeni tanıştığımız insanlara karşı, bilinçaltımız arkada rahat durmuyor ve olmadık ipuçlarından yine geçmişle bağlar kuruyor. Bu genelde de iyi bir pratik olmalı ki, hepimiz ister istemez bunu yapıyoruz. Hatta bunu yaparken gözlerimizin anlık kaydığı açılardan hareketle uzmanlar, ruhiyatçılar tahmin yapabiliyor. Bu anıları tümüyle koparmak mümkün olsaydı muhtemelen hamile kalmadan olan düşükler gibi, robotlaşmış, saksılaşmış olacağımız için hayat mücadelesindeki şevkimizi hızlıca kaybedecektik. Öyleyse çözüm bu anılardan tümüyle kurtulmaya çalışmak değil, onların tetikleyicilerini (meditasyon ve rasyonel teknikler ile) tespit etmek ve gerekli gördüğümüzde üzerlerine düşerek onları şartlamak. Şartlayamıyorsak bile en azından zihnimizde gerçekleşen bu işlemlerin farkında olmak. Neyi neden düşündüğünün bilincinde olan insana ilk insanlar "aydınlanmış", "ermiş", "buda", "burhan" gibi sıfatlar verirlerdi. Zihin anatomisi değişmediğine göre bugün de aynı teknikleri uygulamamamız için bir sebep yok. Dahası bugünün teknolojisi ile insanlar arasında da böyle bir ağ inşa edebilir ve farkındalığı ona da yansıtabiliriz.

Şimdi daha mühim bir noktaya değinmek istiyorum. Demin verdiğim örnek mekansal çağrışımın benim zihnimde oluşturduğu zamansal bir gezinimdi. Geçmişe yani bir 15 yıl kadar öncesine gitmiştim. Buna çok somut bir benzetim diyebiliriz. Lakin bilinçaltındaki nöronların çalışması bakımından soyut konularda da benzer benzetimlere gidilebilir. Mesela iyi eğitimli bir zihin neden-sonuç ilişkileri çıkarmada ve geleceğe yönelik tahmin ve hesap yapmada mahirdir. Gelecek ile ilgili öngörülerde bulunur. Nedenlerin, ortaya çıkaracağı sonuçlar için önlem almaya çalışır. Peki ya beynimizde de yine ta bebekliğimize uzanan neden sonuç çıkarımsama örüntüleri varsa, ve yeni bir durum yeni bir kişi veya yeni bir haberle karşılaştığımızda aynı şekilde neden sonuç benzerlikleri kuruyorsak?

Rasyonel bir zeminden baktığımızda beni 20 sene öncesine ve 200 km öteye götüren bu hafızanın bir anlam zemini yok. Yine de beni oturup nostaljik bir şekilde geçmişimde aldığım bazı kararları sorgulamaya kadar götürebildi. Belki de orada bir keşif yapacak ve düşünce zincirimi kendi elimle bozmasaydım sonradan sık kullanabileceğim bir sonuç çıkarımsayacaktım. Örneğin "10 yaşımda o şehirde mutlu olduğuma karar vermeli ve Başkent'e dönmemeliydim" gibi fikir şekillendirebilirdim nöronlarımda. Ve bu fikir duygu nöronlarımla o anda sıkı ilişkiler kurabilirse gelecekte de sık hatırlanacaktı. Yani gelişigüzel bir benzetmeden hareketle bile kalıcı bazı fikirlere ve duygulara ulaşmak ihtimal dahilinde.

Neden sonuç ilişkilerine kuş bakışı baktığımızda onların da alabildiğine irrasyonel olduğunu görürüz. Bu noktaya dikkat isterim. Bir çocuğun altında ateş gibi parlak bir ışık yanan çaydanlığa dokunduğunda hissettiği yanma acısı, onu bir neden ilişkisi kurmaya zorlar. Veya hayatınızda ilk defa zıplayarak gelen bir el bombası gördüğünüzü ve sonradan bunun patladığını hatta patlarken kol bacak kopardığını gördüğünüz bir savaş filmini hatırlmaya çalışın. Şimdi zihninizin burada kuracağı neden sonuç ilişkisi aslında son derece zorlamadır. Zorlama olduğu için de insandan insana çok değişir. Bu sebeple kafası bilime, kimyaya basan insanlara hürmet gösterilir. Daha önce olmayan bir neden sonuç ilişkisine hükmetmek ve bunda haklı çıkmak zor olduğu için. Eğer ki demirde ısının iletimine sebep olan enerjiyi çıplak gözle görebiliyor olsaydık, çaydanlığa zaten dokunmayacaktık. Buna bir neden-sonuç ilişkisi demek bile gereksiz olabilirdi o zaman. Veya pimi çekilmiş bir el bombasının içindeki moleküllerin az sonra güçlü bir tepkimeye gireceklerini duyabilmemizi sağlayan özel kulaklarımız olsaydı da bir neden sonuç ilişkisine gerek kalmayacaktı. Ama bu bilgilere sahip olmadığımız için elimizdekilerle yetinmek ve elimizdekilerden sonuç çıkarmak zorundayız. İşin püf noktası soyut düşünme ve ilişkilendirme dediğimiz bu yetide.

Bir önceki bölümde bahsettiğim takım kurulumu için kendi kârını düşünerek bilgi saklamaya çalışmak, birebir kendi hücrelerimizde de mevcut. Beynimizde bunun için özelleşmiş bir kısım var: Talamus. Bu bölge hangi bilginin bilincimize gitmesine izin verileceğine karar veriyor. Çoğunlukla bilgiyi süzdüğünü ve gereksiz bilgiler ile bilincimizi gürültüye boğmamaya çalıştığı şeklinde yorumlasak da acaba kimi zaman bilincimizden kasıtlı olarak birşeyleri gizlemeye çalışıyor da olabilir mi? Burası paranoyakça bir nokta. "Düşünüyorum öyleyse varım" demiş ama ya düşünen ben değilsem? Bilinçaltımda bir takım somut ve soyut benzerlikler kuruluyor da bana , yani bilince , sadece bilmem gerekirse haber veriliyorsa? Bu durumda ben de misilleme mi yapmalıyım? Ben de bilinçaltıma bilmesini gerekli gördüğüm şeyleri iletsem sadece, nasıl olur. Örneğin ikinci dünya savaşı'nda ve sonrasında askerlerin eğitimi ve şartlandırılması ayrı bir uzmanlık konusu olmuştur. İyi şartlandırılan pilotların saniyenin 20'de birinde karar verici reflekslere sahip olmaları sağlanmıştır. Bu kadar hızlı dövüşçü reflekslerine sahip olmak, neden-sonuç nöronlarını rafa kaldırmayı gerektirir. Anlık kararlar bilinçdışı alınır. Demek ki bilinç de aynı şekilde bilinçaltına karşı elini saklayabiliyor. Bu rekabet mekanizmasının nasıl gelişmiş olabileceği üzerinde durmak verimli olacaktır diye düşünüyorum. Voltran'ı kurmak kolay iş değil.

    -8-