# GELECEĞİN DİLİ ::   KISIM 3                                            

## BİLGİ SAKLAMAK                                                 - 20 NİSAN 2020

Gelecekte gücü elinde bulunduranların teknik bilgilerini saklamak gibi bir huyları olacak mı?

Bunu bir matematik sorusuna çevirelim. Elinizin altında 10 tane aday olsun ve Voltran'da yerleştirebilecek 5 tane pozisyon. Sözgelimi bu pozisyonlar ekip liderliği, saldırı ve savunma komutanlıkları, teknik ve iletişim masaları olsun. Bu 5 konuma 10 tane adayı en başarılı olabilecekleri şekilde yerleştirmeniz gerekiyor. Yalnız Voltran'ın içinde bulunduğu durumlar da bu yerleştirimi etkiliyor. Örneğin lider pozisyonunda başarılı olacak kişi Türk iken, Asya'da bu adayın iletişim masasında bulunması daha olumlu sonuçlanıyor. Veya Teknik ekipteki Japon, Voltran suda dalgalarla mücadele halindeyse savunma pozisyonuna daha iyi gidiyor. İşte elimizde 10 farklı aday, bunların yerleştirileceği 5 farklı konum ve içinde bulunulan değişen durumlar var.

Şimdi bu matematik problemine benzeyen duruma bir de rekabet ve kestirilemezlik eklersek gerçek bir birleşik zeka elde edebiliriz. Nasıl olacak, 5 pozisyona kimlerin yerleşeceğine biz karar vermeyeceğiz de bu adaylar karar verecek. Belki de bu kararı verebilmek de ayrı bir hüner olarak değerlendirilip 6. bir konum olarak tasavvur edilebilir. Bu nokta kafada farklı bir imgelem yaratmasında diye öncesinde önlemimi almak istiyorum. İnsan olduğumuz için insani düşünüyoruz. Klasik insan tutumu nasıl işler. Bir Lider kendisini diğer 8 adaya da saydırır ve 1. konum olan liderlik konumuna oturur diyelim, sonra da geri kalan konumlara kendi karar vererek istediği adayları yerleştirir. Geriye kalan 5 kişiye de muhalefet ve şikayet etmek düşer. Sizce bu durum verimli bir durum mudur? Esasında bu sorunun cevabı Voltran'ın çıktığı dövüşlerde alacağı sonuçlara bağlıdır. Benim önemini vurgulamak istediğim nokta iyi bir Lider'in iyi bir Takım Kurucusu olması gerekmemesi. 

Şimdi daha da meşakkatli bir noktaya geliyoruz, bilgi saklama mevzusuna. Demin yazdığım şekilde suda verilen savaşta Japon adayı Savunma konumuna yerleştirmek daha mantıklı olacaktır demiştik. Peki ama ya bu bilgiye haiz olan aday bu bilgisini paylaşmak istemezse? Belki savaşın suda olmaması kendi desteklediği liderin birinci olmasına yol açacağı için bilgisini saklamak yönünde adım atacaktır. Genelde Matematik problemlerinde böyle bir davranışla karşılaşmayız, tüm bilgi herkese açıktır. Birbirini ikna ederek bilgi almak gibi bir durum yoktur. Bunların da hesap edilmesi gerekirse Matematiğin alt kolu olan Olasılık ve Oyun Kuramına başvurmak gerekir ki çok daha çetrefil konulardır. 

Voltran'ın suda savaşacağını bilen ama saklayan birisinin stratejisi şu şekilde olabilir. Öncelikle ses etmeyecek normal bir şekilde takımın kurulmasını bekleyecektir. Kartlar kendi istediği gibi dağıldıktan sonra da Japon'un Savunma konumuna geçmesi için ağırlığını koyacaktır. Kendisinin birşey gizlediğinde emin olsalar da adaylar dediğini yapmaktan başka çare bulamayabilir. Belki önceden de takımın tam kurulmasına yakın böyle bir blöfle ortaya çıkmış, ve haklı olmuştu. Kendi içinde tutarlılık güdüp bu sindirme strattejisini her sefernde başarı ile uygulayan aday kendini zorla gruba saydırabilir. Tabi takım kurulması yavaşlayacaktır. Tam takım kurulurken son anda bir rötuşun yapılması diğer planları suya düşürecektir. Takımın öfkesini çeken bu durum, bilgisini saklama yetisini öyle böyle kullanmaya kararlı bir adayı caydıramaz. Çünkü o da kendi hesabını yapmıştır. Voltran'ın savaşı kaybetmesini ve parçalanmasını o da istemez ama bu zararın ona yansıması aksi durumdaki yansımadan daha az olacaktır. 

    -7-

## NEDEN-SONUÇ BENZETİMİ

İnsan beyni ile ilgili beni şaşırtan bir olay beyindeki neden-sonuç ilişkisi kurma nöronlarının da tıpkı diğer nöronlar gibi çalışmasıdır. Bunu bir örnekle açmak istiyorum. Bir gün orman yürüyüşümden dönüyorum ve sağ tarafıma baktım. Geniş bir inşaat kazısı vardı, arkasında da uzakta apartmanlar, inşaat kazısının kavis yönü soldan sağa yükselir şekildeydi. Sonra kendimi 10 yaşımdaki bir anı ile ilgili fikir mücadelesinde buldum. Ne olduğunu şu anda hatırlamıyorum ama belki de başka o sırada bulunduğum şehrin merkezinde iki sokağın birleşme köşesindeki pastanede oturup poğaça yerken gireceğim sınavlarla ilgili birşey düşünmeye birşeyleri yeniden zihnimde canlandırmaya çalışırken kendime şu kritik soruyu sordum: "Bu konu benim aklıma nerden geldi, nerden gelmiş olabilir?"

Bu soruyu siz de arada kendinize sormalısınız. Meditasyon'un özü budur. Fikirlere bunu sormak daha kolaydır, zor olanı duygulara sorabilmektir. "Şu anda neden öfkeliyim" veya "Niye tedirginim" gibi. Cevap bazen çok basit bir stres kaynağı olabilir: "Karnım aç olduğu ve öğün kaçırdığım için tedirginim çünkü kan şekerim düştü" veya "Dün hava kapalıydı bugünse birden bire açtı, bu da bende bir heyecanlanma yaratmış olabilir" gibi. Bazen gündelik hayatta karşılaştığınız kişilerden, haberlerden ve hatta zihninizde uçuşan fikirlerden etkilenebilir.

Bir süre kafa yorduktan sonra cevabı buldum , ki gerçekten yorucu bir süreç bir nevii tersine mühendislik yapıyorsunuz. 10 yaşımda iken hastane lojmanında oturuyorduk. Lojman'ın hemen yanında Karabük Spor Klubü'nün antrenman sahası vardı. Onun da ilerisinde tepelik bir mesire alanı ve ufak villa tipi ecler vardı. Zihnim her nasılsa o inşaat alanının oluşturduğu boşluğu bu bizim lojmanlara göre alçakta kalan yeşil futbol sahasına benzetmişti. Belki bu anı tek başına zihnimi 10 yaşıma götürmeye yetmeyecekti. Ama ilerideki insanlar ve binalar, hatıramdaki çok uzaktaki insanlar ve villalar ile örtüşmüş, anı daha da güçlenmişti. Belki benim bilincinde olmadığım faktörler de anıyı güçlendirme de rol oynadı. Örneğin güneşin geliş açısı, belki hava durumu. Sonra yürüyüşten geliyor olmam. Hatırladığım kadarı ile o zamanlar bulunduğumuz konum oldukça ağaçlıktı. Bunların hepsi şuuraltımda birleşerek zihnimi o zamana gitmeye ve o zamanı irdelemeye ikna etmiş olmalı.

Üstelik bu benzetim mükemmel olmaktan çok uzak. İnşaat alanı sarı küçük ve kumluydu. Bir futbol antrenman sahasından alabildiğine farklı birşey bu. Uzaktaki insanlar bir kere çok uzaktaydı, ikincisi 4 katlı apartmanlarda değil villa tipi müstakil evlerde oturuyorlardı. Daha detaylarda çok farklılık var. O kadar farklılık var ki, ben bu benzetmeyi yapabilmeme şaşıyorum. Lakin bu bilinçaltında yapılan bir benzetme idi. Dolayısı ile üzerinde tam bir hakimiyetim yok. Dahası böyle bir benzetmeden haberim bile yok. Üzerine kafa yorup tersine mühendislik yapabildiğim için bunu keşfedebildim.

Gündelik hayatta da ne kadar önyargılı olmadığımızı söyleyip duralım, mesela yeni tanıştığımız insanlara karşı, bilinçaltımız arkada rahat durmuyor ve olmadık ipuçlarından geçmişle bağlar kuruyor. Bu genelde de iyi bir şey olmalı ki, hepimiz bunu yapıyoruz. Hatta bunu yaparken gözlerimizin anlık kaydığı açılardan uzmanlar ruhiyatçılar tahmin yapabiliyor. Bu anıları tümüyle koparmak mümkün olsaydı muhtemelen hamile kalmadan olan düşükler gibi, roborlaşmış saksılaşmış olacaktık. Öyleyse çözüm bu anılardan tümüyle kurtulmaya çalışmak değil, onların tetikleyicilerini bu meditasyon teknikleri ile tespit etmek ve gerekli görürsek üzerlerine düşerek onları şartlamak. Şartlayamıyorsak bile en azından farkında olmak. Neyi neden düşündüğünün bilincinde olan insana ilk insanlar "aydınlanmış", "ermiş", "buda", "burhan" gibi sıfatlar verirlerdi. Zihin anatomisi değişmediğine göre bu gün de aynı teknikleri uygulamamamız için bir sebep yok.

Şimdi daha mühim bir noktaya değinmek istiyorum. Demin verdiğim örnek mekansal çağrışımın benim zihnimde oluşturduğu zamansal gezinimdi. Geçmişe bir 15 yıl öncesine gitmiştim. Buna çok somut bir benzetim diyebiliriz. Lakin bilinçaltındaki nöronların çalışması bakımından soyut konularda da benzetimlere gidilebilir. Mesela iyi eğitimli bir zihin neden-sonuç ilişkileri çıkarmada ve geleceğe yönelik tahmin ve hesap yapmada mahirdir. Gelecek ile ilgili öngörülerde bulunur. Nedenlerin ortaya çıkaracağı sonuçlar için önlem almaya çalışır. Peki ya beynimizde de yine ta bebekliğimize uzanan neden sonuç öğrenme örüntüleri varsa, ve yeni bir durum yeni bir kişi veya haberle karşılaştığımızda aynı şekilde neden sonuç benzerlikleri kuruyorsak?

Rasyonel bir zeminden baktığımızda beni 20 sene öncesine ve 200 km öteye götüren bu hafızanın bir anlamı yok. Yine de beni oturup nostaljik bir şekilde geçmişimde aldığım bazı kararları sorgulamaya kadar götürebildi. Belki de orada bir keşif yapacak ve düşünce zincirimi bozmasaydım ve sonradan sık kullanabileceğim bir sonuç çıkaracaktım. Örneğin "10 yaşımda orada mutlu olduğuma karar vermeli ve Başkent'e dönmemeliydim" gibi fikir belirebilirdi aklımda. Bu duygu nöronlarımla o anda sıkı ilişkiler kurabilirse gelecekte de sık hatırlanacaktı.

Neden sonuç ilişkilerine kuş bakışı baktığımızda onların da alabildiğine irrasyonel olduğunu görürüz. Bu noktaya dikkat isterim. Bir çocuğun altında ateş gibi parlak bir ışık yanan çaydanlığa dokunduğunda hissettiği yanma acısı, onu bir neden ilişkisi kurmaya zorlar. Veya hayatınızda ilk defa bir el bombası gördüğünüzü farkedin ve sonradan bunun patladığını hatta patlarken kol bacak kopardığını gördüğünüz bir savaş filmini hatırlayın. Şimdi zihninizin burada kuracağı neden sonuç ilişkisi aslında son derece zorlamadır. Zorlama olduğu için de insandan insana çok değişir. Bu sebeple kafası bilime kimyaya basan insanlara hürmet gösterilir. Daha önce olmayan bir neden sonuç ilişkisine hükmetmek zordur. Eğer ki demirde ısının iletimine sebep olan enerjiyi çıplak gözle görebiliyor olsaydık, çaydanlığa zaten dokunmayacaktık. Buna bir neden-sonuç ilişkisi demek bile gereksiz olabilirdi o zaman. Veya pim çekilmiş bir el bombasının içindeki moleküllerin az sonra güçlü bir tepkimeye gireceklerini duyabilmemizi sağlayan özel kulaklarımız olsaydı da bir neden sonuç ilişkisine gerek kalmayacaktı. Ama bu bilgilere sahip olmadığımız için elimizdekilerle yetinmek ve elimizdekilerden sonuç çıkarmak zorundayız.

Bir önceki bölümde bahsettiğim takım kurulumu için kendi kârını düşünerek bilgi saklamak, birebir kendi hücrelerimizde de mevcut. Beynimizde bunun için özelleşmiş bir kısım var: Talamus. Bu bölge hangi bilginin bilincimize gitmesine izin verileceğine karar veriyor. Çoğunlukla bilgiyi süzdüğünü ve gereksiz bilgiler ile bilincimizi gürültüye boğmamaya çalıştığını tahmin etsek de acaba bilincimizden kasıtlı olarak birşeyleri gizlemeye çalışıyor da olabilir mi? Burası paranoyakça bir nokta. "Düşünüyorum öyleyse varım" demiş ama acaba düşünen ben değil miyim? Bilinçaltımda bir takım somut ve soyut benzerlikler kuruluyor da bana , yani bilince , sadece bilmem gerekirse mi haber veriliyor? Bu durumda ben de misilleme mi yapmalıyım? Ben de bilinçaltıma bilmesini gerekli gördüğüm şeyleri iletsem sadece nasıl olur. Örneğin ikinci dünya savaşı'nda ve sonrasında askerlerin eğitimi ve şartlandırılması ayrı bir uzmanlık konusu olmuştur. İyi şartlandırılan pilotların saniyenin 20'de birinde karar verici reflekslere sahip olması sağlanmıştır. Bu kadar hızlı dövüşçü reflekslerine sahip olmak, neden-sonuç nöronlarını rafa kaldırmayı gerektirir.

    -8-