# GELECEĞİN DİLİ ::   KISIM 1                                            

## Neden yeni bir dil zorunludur?                                   - 4 Nisan 2020 -
Bir insan karşıdaki ile iletişim kurmak istiyorsa öncelikle değişmez bir zemin bulmalıdır.

Her konuşmanın her paragrafında, her paragrafın her cümlesinde konuşmacı dinleyicileri ile bir ön-anlaşma yapar. Önce dinleyici ile ortak fikirlerini sıralamalıdır ki söyleyecekleri bu zemin üzerine bina edilebilsin. Lakin en kati kelimelerin anlamı bile dinleyiciden dinleyiciye değişebilmektedir. Örneğin bir "elma" dendiğinde kiminin aklında kırmızı, dolgun ve tatlı bir elma canlanıverirken, kimisinde sarı renkli mide asidini giderici bir elma, kiminde de yeşil ekşi tam olmamış bir elma canlanabilir. Dahası bu elmayı düşünen insan, o elma ile ilgili geçmiş anılarının bilinçaltında canlanmasına da engel olamaz. Bazısı gençliğinde sevgilisi ile beraber yediği bir sulu elmayı zihnine getirirken, kimisi de dün kaçırdığı ara öğününe eseflenebilir şuur altında. Ki "Elma" gibi basit bir kavramda bile bunca anlam ayrılığı oluşuyorsa Vatan, Tanrı, Başarmak gibi soyut kelimelerin ve fiillerin anlamı kim bilir nerelere çekilir binlerce kişiden oluşan bir dinleyici kitlesinin ortak dimağında.

Bu anlam dağılmasını önleminin çeşitli yolları önerilebilir. Birincisi robot gibi her kelimenin tek anlama gelmesi şeklinde zihinleri şartlamaktır. Bilgisayar gibi çalışan, yan ve alt anlamlar türetmeyen (veya türetemeyen) dil ve komutlar bazı amaçlar açısından arzu edilebilir. Örneğin seri üretim fabrikasında veya askerlikte acil kararlar verilirken böyle bir ortak dil terminolojisi oluşturmada fayda vardır. Lakin daha soyut düşüncelerin ve ihtimallerin çarpıştırıldığı bir arenada böyle bir dil kısır kalacaktır. Bu kitap bu şekilde gelişkin bir dilin yetilerini betimlemek niyeti ile yazıldı.

Bir anlatıdan birçok anlam çıkabilmesinin sebebini inceleyelim. Darwin'in dikkatini şöyle birşey çekmişti: "Çeşitlilik gürültü değidir". Örneğin kalabalık bir insan grubunu izlediğinizden birbirinden farklı suratlar, birbirinden farklı boylar, kilolar, giyimler gözünüze çarpar. Bir insanın bir başka insana benzememesi nedendir diye insanoğlu düşünmüş ve tarih boyu çeşitli argümanlar oluşturmuştur. Bunlardan birisi, tabiattaki her varlığın üstün bir sanatçının eseri olduğu ve bu sanatçının aşkınlığı sebebi ile kendini tekrardan kaçındığı şeklinde romantik bir söylemdir. Kulağa ne kadar şairane gelse de işlevsellik konusunda sınıfta kalan bir söylemdir bu. Örnek vermemiz gerekirse kuzuların birbirlerinin suratlarını tanıma ve ayrımsama yeteneği insandan 5 kat daha gelişmiştir. Aşkın yaratıcı neden kuzulara bu yeteneği bahşetmiştir de insana bahşetmemiştir diye gelin zihinlerimizi yormayalım.

Darwin'in fark ettiği gibi bu birbirine benzemezliğin bir "işlevi" olabileceğinden hareket edelim. Örneğin farklı boylarda olursak, sadece orta-boyluları öldüren bir felaketten sağ salim çıkacak bir azınlığımız olabilecektir. Ama hepimiz aynı boyda olursak toptan göçeriz. Veya norm açısından avantaj sayılabilecek göz rengi, bulunulan IQ yüzde dilimi gibi farklılıklar bile bazı durumlarda avantaj yerine dezavantaj halini alabilir. Hayatta kalım ve soyu devam ettirebilmek açısından bazen çirkin olmak, bazen de aptal olmak (bazense ikisi birden) bir artı değer yaratabilir. Hatta yaratmış olmalı ki çevremizde bunca laftan anlamayan ve estetik yoksunu insan var!

Konumuz olan dillerin evrimine dönecek olursak, nihayetinde kullandığımız seslerden oluşmuş soyut kavramların her dimağda her zihinde birbirinden farklı süreçler ve anlamlar tetikleyebilmesi belki bir "işlev" sebebiyledir. İşte bu kitapta gelecekte bu işlevin peşine nasıl düşülebileceği ve geleceğin dilinin özellikleri, ayrıca kendi iç sorunlarıyla baş etme mekanizmaları irdelenecektir.

![Alt Text](resimler/resim3.jpg?raw=true "EkranKesiti")

    -1-

### İyi bir hatip nasıl olmalıdır?
Sürekli bir koşuşturmaca ve telaş içerisindeki günümüz insanlarını ve zihinlerini kullanmaya bolca zaman bulmuş türetmiş ve gırtlaklarından bolca ses çıkarmış ortak atalarımızı birer kefeye koyup düşündüğümüzde, kendini dinletebilen iyi bir hatipte olması gereken temel özellikleri çıkarımsayabiliriz. Bir kere iyi bir hatip boş laf üreterek dinleyicilerini oyalayan, eğleyen, uyku bastıran ve yuvarlak kelimeler ve ifadeler kullanan bir ninnici olmamalıdır. Özellikle günümüzde bu olmazsa olmaz bir özelliktir. Ardından söyleyeceği şeyler gerçekliğimize dokunmalı, sorgulatmalı ve nihayetinde soyut veya somut bir değişimi hedef almalıdır. Buna imkân verebilmek için, dinleyicilerinin zihninde belki daha önce hiç oluşmamış olasılıklar cereyan ettirmeli ve dinleyenler bu ihtimali düşünmeye kışkırtılmalıdır. İnsan zihnini bir bilgisayar simülatörü gibi düşünecek olursak, istediğimiz senaryonun kişinin zihninde oluşabilmesi için bir şekilde dinleyicinin şuur altına inmeli, onunla ortak bilgi birikimimizden, dilin inceliklerinden , ortak kültürden hareket edilmeli, yani herkesin bilip anlayacağı şeylerden yola çıkılmalıdır. 

Lakin her soyut düşünce için bu her zaman mümkün olamaz. Bir kere zaman kısıtlıdır. Örneğin hatip kullanacağı az bilinen her kelime için "bunu biliyor musunuz yoksa tekrar anlatayım mı?" zahmetine düşecek olursa hem kendinden hem dinleyicinin sabrından ve zamanından zarar eder. Öte yandan bodozlama şekilde konuya giren, son söylemesi gereken cümleyi ilk başta söyleyen, yıldırımları üzerine çeken bir konuşmacının istediği değişimi karşı tarafa iletebilmesi, kalabalığın içindeki ufak bir azınlığı dahi hedef alsa onlara ulaşabilmesi hayli güçtür. Öyleyse burada da bir denge yakalamak önemlidir. Ve ne acıdır ki bu denge noktasının tahtrevallinin neresinde olacağı yine halkın alışkanlıklarına tabii'dir.

Aynştayn "bir problemi çözmek için 1 saatim varsa 55 dakikasını problemi anlamaya, 5 dakikasını da çözümleri düşünmeye harcarım" demiş. Bu strateji fikrini karşı tarafa başarılı şekilde iletmeye çalışan bir iletişimci için de işe yarar. Eskiden şişe içinde gemi maketleri vardı, çocuksu bir merakla bakar bu maket şişenin ufacık ağzından içeri nasıl sokulabilmiş diye hayret ederdik. İletişimci de kelimelerini kullanarak adeta dinleyicinin zihninde böyle bir anlam gemisi inşa etmektedir. Maketçi şişenin ağzından geçebilecek boyutta gereçlerle işe başlar. Bu darboğaz dinleyici ile hatip arasındaki duvardır bir bakıma. Maketçi titizlikle eserini örer. İletişimci de bir tiyatro yönetmeni gibi dinleyicinin zihninde sahneyi oluşturur ve aralarında etkileşim olacak oyuncuları sahneye sürer. Maketçi bir ipliği çekerek maketin yelkenlerini şişenin içerisinde açıverir. İletişimci de oyuncuların birbirleri ile girebilecekleri olay örgüsünü başarılı şekilde tetikleyebildiyse gerisini kullanıcının hayalgücüne bırakmakta beis görmez. 

Yeri gelmişken bu maketlerin zaafından da bahsetmekte fayda var. Bir kere bu maketler tek kullanımlıktır. Başka birisine anlatmak istediğinizde daha ustalaşmış da olsanız aynı zahmete bir daha katlanmanız gerekir. İkincisi maketin içeri girmesi bir problemse dışarı çıkması daha da büyük bir problemdir. Dinleyiciniz sizi anlamış ise bile, sizden öğrendiklerini bir başkasına rahat anlatamaz. Ancak yapabileceği modern tabirle link vermektir, yani yazdığınız çizdiğiniz bir kitap veya bir video varsa paylaşmaktır. Bu eksikliklerin geleceğin dilinde olmaması gerekir. Nasıl ki bir senfoninin akışı bir kez yazıldıktan sonra her enstrümanist kendi önündeki nota kağıdından ne çalacağını bilir, bilgi bu yeni dille bir kere oluşturulduktan sonra birbirinden farklı farklı altyapılara sahip zihinlerin birinden diğerine kolayca sıçrayabilir olmalıdır.

![Alt Text](resimler/resim2.jpeg?raw=true "EkranKesiti")

    -2-

## Nöronların Hücrelerin ve Genlerin Dili
Konuşmak için kullandığımız dile karar veren nöronlar kendi aralarında bambaşka kelimeler ve sinyaller ile konuşurlar.

Bunu olguyu insan mantığı ilk başta yadırgıyor. Bilgisayar dillerinden örnek verecek olursak, günümüzde kullandığımız soyut diller çalıştırılır çalıştırılmaz kendilerini daha az soyut bir dile çevirirler. Bu daha az soyut dil bilgisayardaki işletim sistemi ile veya Chrome internet tarayıcınız ile daha rahat konuşabilsin diye sizin verdiğiniz komutu biraz daha "açarlar". Sonuçta da bu dil bilgisayar işlemcisinin anlayabileceği en alt dil olan makina diline açılır. Bu dil nicelik olarak çok daha kalabalıktır. Sizin kurduğunuz bir cümleye karşılık belki makina dilinde 100 ila 500 cümle kurulabilir. Yine de siz bu kalabalıkla çoğunlukla ilgilenmek istemezsiniz, soyut diller ne kadar hataya meyilli olsalar da pratiklikleri açısından tercih sebebidir.

İnsan beyni çalışırken de bilince her nöronun söylediğini yansıtmaz. Bazılarını kasıtlı olarak bilinçten gizler. (İşte bu sebeple psikologlar denen bir meslek grubu var.) Lakin buradaki durum bilgisayardakinden oldukça farklıdır. Gelin bir kavram geliştirelim (madem diller üzerine bir kitap yazıyoruz) "katlanma" diye bir tabir olsun ve anlamı şu demek olsun: Eğer bir dil alt seviye dillerine direk parçalanabiliyorsa ve ortaya çıkan son seviye dil değişmiyorsa buna "açılmalı dil" diyelim. Lakin dil başka seviye dillere çevirildiğinde her zaman aynı sonucu vermiyorsa ve hatta çevirim işlemi zaman zaman yarım kalıyorsa, yine de bu yarım halde bile iyi kötü bir anlam taşıyorsa, buna da "katlanmalı dil" diyelim. İşte genlerin, hücrelerin ve sinirlerin dili bu ikinci tip dillerdir.

Bunun zihninizde bir gemi boyutuna ulaşabilmesi için sanırım birkaç örnek vermem gerekecek. Birincisini parmaklarımızı yöneten sinirlerden vereceğim. İnsanda evrimsel açıdan ilk gelişen el refleksi 5 parmağın birden kapanıp açılmasıdır. Bir şeyi tutacağımız, kavrayacağımız zaman beyinden çıkan bir tane büyük sinir 5 parmağa da giderek "Kapan" emrini verir. Sonradan el konusunda biz uzmanlaştıkça ikincil sinirler de çıkmış ve bütün parmaklara gitmiştir. Bu sinirin görevi aslında "kapanmasını istemediğiniz" parmaklar için ilk büyük siniri engellemekten ibarettir. Örneğin sadece işaret parmağınızı kapamak istiyorsunuz. Beyninizden önce 5 parmağınıza da "Kapan" diyen emir yola çıkar ve işaret parmağınız dışındaki diğer 4 parmağa da ayrıca bir sinyal eşlik eder: "Sen değil", "Sen değil", "Sen değil", "Sen değil". Gariptir beynimiz böyle çalışıyor. Mesela bir piyanistin elleri piyanonun üzerinde dolaşırken bu "verimli olmayan sistem" muazzam bir şekilde saat gibi çalışıyor. 

Genlerde ve hatta canlı embriyolojisinde (gelişim-bilim) de komutlar bu cinstendir. Bazı kelimeler birbirini bloklar. Bazıları birbirini detaylandırır, güçlendirir. Bazen birbiri ile çatışır ve problemlere yol açar. Belli ki bu sistemi bir bilgisayar mühendisi icat etmemiştir. Üstteki bir soyut dil alt katmanlara "çevirilmez". Onun yerine sarf edilen "katlanmış kelimeler" imkân buldukça açılır da açılırlar. Peki böyle bir dili insanlar kullanmaya kalksa sonuç ne olur?

    -3-

## Parçalarının Toplamından Ya Eksik Ya Fazla
İnsanların birbirlerinin dillerine merakı çok eskiye gider. Lakin farklı bir dil üzerine yapılan çalışma ilkin bir sözlük yayınlamak ardından da bir terimler ve deyimler sözlüğü yayınlamaktan öteye gidemedi uzunca bir süre. Neden sonra insanlar uzay araştırmalarına başladıkları zaman "Neden bütün bilgilerimizi bir Ansiklopedi'de toplamıyoruz" yarışına girdiler. Bilgisayarların ve internetin kütüphanelerden daha rahat erişilebilir hâle gelmesi ile de herkesin "kendi anlamını" çıkarımsayabildiği, yorum olarak yazabildiği bir büyük veriye evrildik. Lakin bunca bilginin birbiri ile nasıl bağlanması birleştirilmesi gerektiği günümüz için büyük sorun. Zamanımızın çoğu birşeyleri "aramakla" geçiyor. Aslında neyi arıyoruz, kendi aklımızdaki tahayyülümüzdeki belki bilinçaltımızdakine en yakın cevabı arıyoruz. Neden bir teknoloji bizi bizden iyi tahlil etmiyor da, bize aradığımız bilgiyi olduğu gibi dökmüyor. Böyle bir gelecek hayal etmek uzak mı? Yoksa büyük veri geliştikçe insanların birbirinden hem daha uzaklaştıkları hem birbirlerine ayırdıkları "dikkat çerçevesinin" gitgide daraldığı ve sonuç olarak anlayışsızların yükseldiği bir distopya'ya doğru mu yol alıyoruz. Geleceğin dili bu hususta bize nasıl bir avantaj verebilecek?

İnsan dilini bilgisayar dillerinden de genetik ve biyolojik süreçlerin dillerinden de ayıran önemli bir özelliği var. Bilgisayar dillerinin dediğim gibi makine diline nasıl çevirileceği bellidir. Eğer bir hata varsa (ve şanslıysanız) derleyici hatası alırsınız ve kod çalışmaz. Biyolojik süreçlerde de birebir aynı olmasa da yine de çoğu zaman birebir eşlemeli bir dil kullanılır. Mesela bir mRNA mesaj molekülünün karşısına hangi aminoasitleri çekebileceği fizik ve kimya yasalarınca belirlenmiştir. (kısıtlanmıştır). İster "açılmalı" olsun ister "katlanmalı" olsun bir ifade, belli bir nizamla parçalarına ayırılır. Sonra o parçalar birleştirilerek yeni ifade oluşturulur. İnsan dili ise bu özellikten bilakis mahrum bırakılmış gibi gözüküyor.

Örnek verecek olursak bir cümleyi gramatik olarak başka, anlambilimsel olarak başka, içinde bulunan durumla ilişkisi bakımından veya alıntı olup olmaması açısında başka başka temellerde (vektör uzaylarında) parçalayabilirsiniz. Sadece parçalamak ve bu yeni anlam uzayında yeniden birleştirebilmek yetmiyormuş gibi, bazen bu birbirinden başka başka olan uzaylar arasında da etkileşim olabilir.

Mesela örnek vereyim. "Bende -de'leri hep ayrı yazarım." diye bir cümle kurulduğunu farz edelim. Yazım açısından incelersek yanlıştır. -De ekinin Ben'den sonra ayrı yazılması gerekir. Lakin anlam olarak incelersek bu kez de bu ifadenin zıddı ile karşılaşıyoruz. Bu tarz bir yetenek (veya teşbihte hata olmaz salaklık!) sadece insan dillerinde vardır. Ne insan üretimi olan bilgisayar dillerinde ne bugüne kadar şifresini çözebildiğimiz genetik ve biyokimyasal süreçlerde böyle birşey karşımıza çıkmıştır. Sanki ne yana yatırsan geri kalkacak bir Hacı Yatmaz gibi olan bu özellik dilimize nasıl girdi? Neden insan beyni belki ilk başta sadece kendini tatmin ve tarif için geliştirdiği bu dilin bugün faili değil mağduru durumunda. Ve bu geleceğin dilinde nasıl olacak. Geleceğin dili "ben sizin anladıklarınızdan değil, kendi söylediklerimden sorumluyum" mu diyecek, yoksa "ne anlatırsan anlat karşındakinin anladığı kadarsın" mı diyecek? Yoksa bu ikisinden melezleme bir doğum geçekleştirebilecek mi, bu da bir sonraki bölümün konusu.

    -4-
